Nástealbmi

Sápmelaččaide násttit leat leamašan kompássat, diibmu ja jagiáiggi čájeheaddji. Násttiin leat  oaidnán gosa guvlui galggai johttit, go dathan čájehedje almmiguovlluid ja muitaledje goas  čuvggoda. Lávejedje muitalit, ahte go itge šat dieđe gos ja gosa galggat, de gánniha bisánit vuordit dasságo sevnnjoda ja násttit oidnogohtet. Násttit oidnogohtet nuorttabeale almmis ja johtet seamma guvlui go beaivvašge. Ovdamearkka dihte sarvvagalba máhttá čájehit almmiguovlluid, jus beare máššá vuordit. Sevnnjodettiin dat lea vuos nuorttadavábealde, gaskaija sulaid dat lea johtán almmi máttabeallái, measta oarjji guvlui. Iđitija dat lea oarje-davvin ja iđđes árrat dat fas geaigá davásguvlui.  
Sápmelaččaide ledje muhtin násttit dehálabbot go nuppit. Násttiide ledje maiddái iežaset čilgehusat dahje máidnasat. Davvi-Sámi guovllus siseatnamis hálle nástealmmi sárvvabivddus ja mearraguovlluin fas hálle guollebivddus. Násttiid namatge sáhtte leat iešguđetláganat sierra guovlluin. Ovdamearkka dihte Fávnnádávggi dovdet julevsámi guovllus juovssahin jna. 
Fávdná, Fávnnádávgi ja Sarvva 
Fávdná leat sarvvabivdi, mas lea dávgebissu gieđas. Sarvva lea fas su ovddabealde. Dološ olbmot jáhkke, ahte go Fávdná báhččá ja goddá sarvva, de dalle gal albmi gahččá vulos ja boahtá máilmmi loahppa. 
Fávnnádávggis leat čieža nástti ja dat lea oaidnit dego vovdna. Dat lea Fávnná dávgebissu mainna áigu sarvva báhčit. Fávnnádávggi gohčodit maid dávggát, juoksa/juovssat ja vávdnán muhtin sámi guovlluin.  
Sarvva-nástegovvii gullet násttit, mat leat lahkalagaid ja dat lea nástečoahkki. Sarvva leat stuorra nástegovva, mii leamaš dehálaš sápmelaččaide. Sarvva lei dakkár, mas sáhtii čuovvut ihkku áiggi dahje ija gollama. Nástegova hápmi muittuha sarvva dahjege ealgga ja das sáhttá oaidnit  stuorra julggiid, čorvviid, juolggiid ja njuni. 
Guovssonásti
Guovssonásti lea sámiide hui dehálaš ja sii leat sárgon dan ovdamearkka dihte meavrresgárrái. Muitaluvvo, ahte dološ noaiddit dolle guovssonástti čuovgan, go vulge noaidemátkkiide. Guovssonásti lea hui šearrat. Iešalddes dat ii leat násti, muhto dat lea Venus-planehta. Guovssunásti lea earenoamáš, dasgo dat ii oidno juohke jagi eanaspáppa ja Venus-planehta jorrama dihte. Dalle go guovssonásti oidno, de dat šearrá almmis sihke iđđes ja eahkes guovssu áigge. Iđitguovssu lea dalle go beaivečuovga ihtigoahtá ja dalle násti gohčoduvvo iđitguovssonástin ja dat oidno nuorttabeale almmis. Eahketguovssu fas oidno eahkedis, go beaivečuovga lea sevnnjodišgoahtán ja dalle dan gohčodit eahketguovssonástin. 
Gállá ja Gállábártnit
Sirius nástti sápmelaččat gohčodit Gállán dahje maiddái Boares Gállán. Gállá dárkkuha boares ádjá, gii maid lea vuolgán bivdit sarvva. Gállás leat golbma bártni, maid Gállá lea vuolgán geahččat, mo sii birgejit sarvvabivddus. 
Gállábártnit leat golbma lahkalas nástti ja dat gávdnojit dalán Sarvva vulobealde. Muhtin Sámi guovlluin Gállábártniid gohčodit Guolásteaddjin dahje Oaggun dahje Oaggobártnit. Gállábártnit-nástegovva lea sarvvabivddus. Ovdamearkka dihte máttasámi báhppa Anders Fjellner lea čállán bajás dološ luohtemuitalusa Gállábártniid birra nappo Beaivvi bártni soagŋomátki Jiehtanasaid máilmmis. Máidnasa mielde Beaivvi bárdni vieččai alcces eamidin Jiehtanasa nieidda ja soai oaččuiga golbma bártni, geaid gohčodedje Gállábárdnin. Go bártnit jápme, sii loktejuvvojedje albmái nástin. 

Čuoiggaheaddjit
Čuoiggaheddjiid gohčodit maiddái sarvvačuoiggaheaddjin dahje muhtin Sámi guovllus maid jumežin dahje ruossanástin. Čuoiggaheaddji guokte lahkalas nástti; Castor ja Pollux. Dat leat dalán Gállábártniid vulobealde. Čuoiggaheaddjit leat maiddái doarrideamen sarvva. Soai čuoiggaheaba Sarvva nu garrasit go sáhttiba ja sudno ulbmil lea beassat Sarvva ovddabeallái bissehit dan vai Fávdna olahivčče báhččit Sarvva dávgebissuin dahjege Fávnnádávggiin. 

Boahjenásti dahjege Stella Polaris
Boahjenásti dahjege Davvinásti dahjege Stella Polaris leamaš maid hui dehálaš sámiide. Dološolbmot jáhkke, ahte Boahjenásti dahjege Davvinásti lei návlejuvvon albmái gitta ja dat ceaggái dego čuolda dahje muorra, mii olii almmis eatnamii ja dan birra jorai albmi máilmmi birra. Davvinásti lea almmi guovdu ja orru, ahte dat bissu ovttasajis vaikko eará násttit jorret dan birra, ja johtet bajás ja vulos. Boahjenásti lei čuolddan guovdu almmi ja dat doalai buot násttiid badjin vai gomuvuohta ii gahča eatnama ala.
Dološ olbmot jáhkke, ahte buot násttit ledje giddejuvvon oktii. Jus muhtin gahčaha dahje báhčá boahjenástti, de dalle gal gahččet buot násttit ja albmi vulos. 
Dološ jáhku mielde máilmmi maŋimuš beaivvi Fávdná báhčá Boahjenástti. Sihke Boahjenásti ja oppa albmi gahččet vulos ja cuvkejit eatnama. Eana buolligoahtá ja de boahtá máilmmiloahppa. 

Lodderáidalas dahje Jahkemearka 
Lodderáidala oidno dalle go lea čáppá dálki ja jealahas. Lodderáidalas čuovgá vilgesláganin almmi rastá. Doppe leat ollu unna násttážat, mat leat hui guhkkin. Dat leat olu guhkkelabbos go oahpes násttit Fávdná, Sarvva dahje Gállá. 

Eará násttit
Fávnná gilvaleaddji lea almmis justa nuppe bealde Fávnná nappo Davvinásti šaddá guovdu. Gilvaleaddji lea maiddái vuolgán bivdui ja áigu maid deaivat Sarvva.   
Beatnagat leat golbma uhca násttáža lahkalagaid Orion boahkána vulobealde. Muhtin guovlluin geatnagiid lohket gullat Čuoiggaheaddjiide. Muhtin guovlluin beatnagat gullet Boares áhkkui guhte huhccala beatnagiid oaguhit Sarvva. 
Boares áhkku dovdet maiddái namahusain Nieidagearret. Máidnasa mielde čieža nieidda bivde gottiid, muhto bivdu ii lihkosmuvvan nu bures. Nieiddat heahpanedje nu sakka, ahte rievdadedje iežaset almmi nástin. 
Bismár lea guovtti nástti čoahkki, mii lea Gállábártniid bajábealde. Sáiti, niibi ja báhti fas gávdnojit Gállábártniid vulobealde. Daddjo, ahte sáittiin Gállábártnit goddet sarvva, bismáriin vihkkejit dan, niibbiin njuvvet ja báđiin vuššet. 

Gáldu: 
Gaup. Káren Elle: Girjjo-Gárjjo, Muitalusat, máidnasat, sátnevádjasat, árvádusat ja diiddat. 

