1	SÁHKA ÁNAR 6.2.2015
2	
3	Buorit sápmelaččat, eará olbmot! 
4	Buori sámi álbmotbeaivve! 
5	
6	Lea stuora illu oaidnit din dáppe ávvudeame sámi álbmotbeaivve. 
7	Dát leat vuosttaš dán válgaáigodaga álbmotbeaivedoalut ja báhcá maid dán válgaáigodaga maŋimussan daningo dat nohká dán jahkái. 
8	Álbmotbeaivi lea sámediggái ja sápmelaččaide duođaid dehálaš ávvubeaivi, muhto dađi bahábut ruđalaš dili dihte eat leat suitán ordnet álbmotbeaifeasttaid dađi dávjjit. 
9	Sámediggi lea ovddit ja dán válgabaji áigge atnán mávssolažžan, ahte álbmotbeaivi ávvuduvvo sámi kultuvrra vuogi mielde ja ahte sierra guovllu sápmelaččat besset oassálastit ávvudoaluide. 
10	Álbmotbeaivefeasta boahtá sápmelaččain sápmelaččaide. 
11	Dál vuosttaš háve dilálašvuođa sáhttá maid čuovvut interneahtas. 
12	
13	Dán válgabaji áigge lea dáhpáhuvvan olu ja vel dán jagi, ovdal riikkabeaiveválggaid, vuorddán ja várra mii buohkat vuordit buorádusaid sápmelaččaid riektesajádahkii. 
14	Politihkka lea olu ságastallojuvvon ja dat gal loktána vel guovddážii. 
15	Dál lea goitge áigi guođđit beaivvi politihka unnibun ja bidjat eambbo deattu ávvudit álbmotbeaivvi, sámi álbmoga historjjá, oktiigullevašvuođa ja boahtteáiggi. 
16	
17	Sápmelaččat leat muosáhan historjjás áigge stuora borvemiid ja nuppástusaid, sođiid, vealaheami, gielaid jávkadahttinviggamušaid, bággomuotkumiid soađi ja goanstajávrriid huksemiid dihte, dego maid leat muosáhan váldepolitihkalaš ulbmiliid suddadit sápmelaččaid váldokultuvrraide ja viggamušaid biđget min sápmelaččaid ovttamielalašvuođa. 
18	Dáin mii leat ceavzán ovttas ja min ovddit buolvvaid áŋgiris bargguin ja vuollánmeahttunvuođain. 
19	Šaddat goitge deaivat geažos áigge ain garrasit hástalusaid. 
20	Globalisašuvdna, dálkkádatrievdan, árktalaš guovllu válde- ja soalddát- ja soahtepolitihkka buktet sápmelaččaide aivve ođđalágán doaibmabirrasa. 
21	Mot unná sámi álbmogaš ceavzá váldokultuvrra deaddagis? 
22	
23	Ovddit sápmelaš buolvvat leat duddjon dálá sápmelaččaide buriid eavttuid bihtit nuppástuvvi servodagas. 
24	Mii leat árben rikkis giellamet, luonddus ceavzima máhttomet, árbevirolaš ealáhusaideamet, duodjeárbevieromet ja luonddugaskavuohtamet – dát leat ain duohta dehálaš máhtut. 
25	Mii leat ožžon alcceceamet nanu kulturárbevieru, sápmelaš identiteahta ja searvvušvuođa. 
26	Sápmelaččat bihtet álohii, go gávdnat vuoimmi guhtet guimmiineamet ja doallat gitta sámi álbmoga searvvušvuođas, sápmelaš iešdovddus ja kulturárbevierus. 
27	
28	Muhtin olbmotges leat maŋimus áiggiid ohcan čovdoša sápmelaččaid rivttiid ovddideami várás nu ahte leat evttohan sierra sápmelaš joavkkuide iežaset lágaid dehe nu ahte leat bidjan sierra sápmelaš joavkkuid vuoigatvuođaid ja árbevieruid vuostálagaid nuppiideaset ektui. 
29	Mun in sáhte dán ipmirdit. 
30	Sápmelaččat galget bastit ovttas gávdnat vugiid sápmelaččaid vuoigatvuođaid ja kultuvrra ovddideami várás min iežamet sámi kultuvrralaš dábiid mielde. Eat mii galgga ohcat málliid váldokultuvrra doaibmamálliin eatge nu ahte biđget sámi álbmoga oktilašvuođa. 
31	
32	Sápmelaččat leat hui nannosat. 
33	Šaddat gierdat vel dálá áiggenai vealaheami, ovdagáttuid, vaššiságaid ja bilkku. 
34	Min kultuvra lea geahččaluvvot rivvejuvvot ja oamastallojuvvot. 
35	Dat ii leat lihkostuvvan. 
36	Mánáide ja nuoraide bilku ja rasisma leat hui vahátlaččat. 
37	Lea vealtameahttun, ahte dubmet buotlágán vealaheami ja vaši. 
38	Eat sáhte diktit vealaheami dehe rasismma váikkuhit min kultuvrii, vieruide dehe gárvodeapmái. 
39	Eat goitge leat immunat juohke diŋgii, dehe nagot vuostálastit buot váikkuhusaid. 
40	Muhto mii fertet váldit vára das, ahte eat váldde málle váldokultuvrra ahkidis vieruin eatge buvtte sámi kultuvrra sisa vealaheami dehe nuppiid gáđašteami. Dakkár árbevieruid eat dárbbat. 
41	
42	Sápmelaččat lea oba mihá unnán. 
43	Suomas logi duháha, Ruošša bealde moadde duháha, Ruoŧa bealde guovttegeardásaččat min meari eaktui dehege sulaid guoktelot duháha ja Norggas buot eanemus juobe čiežalotduháhis čuohteduháhii. 
44	Vai sápmelaččat sáhttet seailut, ferte jurdda sápmelaččain oktan álbmogin seailut. Sierra sápmelašjoavkkuid gaskii eai galgga ceggejuvvot mangelágán muvrraid. 
45	Sápmelaš identitehttii, sámi álbmoga oktilašvuhtii ja maiddái sápmelaččaid sajádahkii Suomas lea várálaš, jos sápmelaččat adnojuvvojit gaskaneaset riidaleaddjin. 
46	
47	Máilmmis, mas gaskaárvvu mielde okta giella vahkus jáddá, sámi kultuvra ja dan seailun galggalii leat máilmmiviidosaččat njuolgut imaš. 
48	Munnje sámegielaid ja sámi kultuvrraid ceavzin ii leat mihkkege ipmašiid. 
49	Sápmelaččat leat sitkadat dego lageš, mii gierdá biekka, buollaša, báhka, ja deattu iige doddjo. 
50	Man olu mii leatge miehtá historjjá hárjánan gullat, ahte sápmelaččat sogahuvvet ja suddet suopmelaččaide. 
51	Stuora dutkijoavku čállenai ná juo 1900-logu álggus. 
52	Mii leat hárjánan gullat go vierrásat dadjet sámegiela duššat, juoiganárbevieru jávkat, sámi biktasiid báhcit eret anus ja sápmelaččaid suddat láddelaččaide. 
53	Nohkameahttumat leat ságat, ahte eat eale šat sámi kultuvrra árbevieruid mielde, ja ahte boazobargu lea rievdan dievaslaččat go mohtorgielká ja njealjejuvllat mönkijä máraiga ealáhusa sisa, ja ahte sápmelaččat eai earrán váldokultuvrra olbmuin mainnage lágiin. 
54	Oktage dáin nággemušain ii doala deaivása. 
55	Duokkáraš dulkomat leat dušše okta vuohki deaddit ja duššin dahkat min kultuvrramet. 
56	
57	Sámi kultuvra eallá ja vuogáiduvvá servodaga buktin nuppástusaide. 
58	Mohtorgielká ii leat rievdadan boazobarggu – sápmelaččat siiddastallet ja guođohit ealuideaset duoddariin ja vumiin vel dálá áiggenai. 
59	Dálloorrun, bálkábargu ja dálá johtinvuogit leat gal duohta rievdadan ávnnaslaš kultuvrra birgenlági, muhto eai min váimmuideamet ja jurdagiiddamet. 
60	Duháhiid jagiid čoggon diehtu luonddus, bohccuin, guliin ja eará elliin lea buktán midjiide eavttuid ceavzit servodatlaččat vuđolaš ođasmahttimiin. 
61	Sámi kultuvra ja sápmelaččat leat vuogáiduvvan ja gárganan. 
62	Eará molssaeaktuhan mis ii leat leamašge go ceavzit. 
63	Muhto eatdahan mii leat luohpan iežamet kultuvrras, árbevieruin, gielas eatge identiteahtas. 
64	Min kultuvrra ii sáhte dahkkot duššin ja hejošuvvot dan geažil, ahte orrut dáluin dehe vuodjit biillain. 
65	Árbevirolaš diehtu ja máhtut leat ain árbevirolaš sámi ealáhusaid ja dujiid deháleamos oassi. 
66	Dat leat gielkkáid ja mohtoriid deháleappot ja máhtut ja iešvuođat, mat leat min siste. 
67	Mii galgat leat čeavlát, ahte buot teknologiija mielddis buktin áššiid mielde eat leat luohpan iešvuđot kultuvrrasteamet. 
68	
69	Sámi juoiganárbevierru, mas mii gullat odnenai čájánasaid, lea máhccan ovdalaččage vuoimmálaččabun. 
70	Luohti, liđve ja leudd eallá árbevirolaš juoiganmusihkas nugo modearna populáramusihkas. 
71	Sámi dáidda lieđđu alimus áiggiid. 
72	Sámi dáiddarat leat buktán sámi kultuvrra árbevieruid ja searvvušlašvuođa oassin ođđa modearna dáidaga, mii ii eale duššefal galleriain, muhto árgabeaivvis, interneahtas ja sosiála medias. 
73	Dáidagis lea friddjavuohta ja miehtá historjjá dáidda lea leamaš vuohki buktit servodaga vigiid ja kultuvrra árbevieruid ovdan mearrideddjiide. 
74	Dáidagiin sáhttá rievdadit máilmmi. 
75	Min nuorra dáiddarat, geat dahket servodatlaš ja searvvušlaš dáidaga modearna teknologiijain, viiddidit dieđu sápmelaččain aivve ođđa vuogi mielde ja sii bastet burgit váldokultuvrra ráhkadan stereotypiaid ja ovdagáttuid sápmelaččain. 
76	
77	Sámi servodat lea šaddan máŋggabeallásaččabun. 
78	Mis lea máhtolaš, gielalaš ja skuvlejuvvon sámi nuorat miehtá máilmmi ja dáppe min Sámis. 
79	Sápmelaččat leat skuvlejuvvon dutkin, oahpaheddjiin, mearrideddjiin ja jođiheaddjin. 
80	Máŋggas sámi nuorain máhccet iežaset ruovttuguvlui skuvlema maŋŋel ja ovttastahttet oahpuset árbevirolaš sámi ealáhusaide, buktet ođđa dieđu sámi servošii, ođđa kultursiskkáldas dutkanbohtosiid, skuvlejit ođđa sápmelaš buolvvaid ja duddjojit sámi kultuvrii jotkkolašvuođa. 
81	Lean dás hui movttet ja čeavlái. 
82	
83	Olu sápmelaččat orrot sámi ruovttuguovllu olggobealde. 
84	Báikkálaš sámi searvvit leat šaddan gávpotsápmelaš servošiid deaivvadanbáikin ja vuohkin doarjut sámi kultuvrra ja giela seailuma gávpotdiliin. 
85	Searvvit dahket divrras barggu oba sámi álbmoga boahtteáiggi dorvvasteami várás. 
86	
87	Sámi ruovttuguovllu sámi servviin lea dehálaš rolla sápmelaš servodagas. 
88	Almmá Sámi Duodji – organisašuvnna árvvolaš barggu haga sámi duoji dilli livččii ovdalačča eanet uhkivuloš ja duodjeárbevieru buorringeavaheapmi livččii dáláža viiddit. 
89	Dáppe Anáris Anára sámegiela searvi ja Saami Nuett leaba bargan mávssolaš barggu unnit sámegielaid ealáskahttima, oahpaheami ja ovddideami várás. 
90	Sápmelaččat dárbbahit gievrras searvegietti ja searveaktivisttat ánssašit stuora giittosa iežaset bargan barggus. 
91	
92	Sámi kultuvra ja sámegielat eai seaillo, jos mii eat huma sámegiela dehe sámi álbmoga árbevierut ja dábit eai doalahuvvo. 
93	Juohke sápmelaččas lea stuora ovddasvástádus das, seailugo sámi kultuvra. 
94	Stáhtat galget duddjot gáibádusaid dasa, ahte sámi kultuvra sáhttá seailut, muhto juohke sápmelaš dahká loahpa loahpas ieš válljema das seailugo sámi kultuvra ja makkárin dat seailu boahtteáigge. 
95	Juohke sápmelaš váhnen, guhte oahpaha árbevieruid ja árbevirolaš ealáhusaid, mearrida hupmat mánnásis sámegiela, bidjá máná giellabeassái dehe oahpahallá iežas láhppán giela, bargá kulturbarggu ja lea iežas bakte dorvvasteame sámegiela ja sámi álbmoga boahtteáiggi. 
96	Giitu didjiide, sápmelaš váhnemat, ádját ja áhkut, máttárváhnemat din guođđin árbevierusteattet! 
97	
98	Sámegielat ja sámi kultuvrrat eai seaillo almmá sápmelaš oahpaheddjiid ja beaivedikšunbargiid haga. 
99	Giellabeasit, sámegielalaš beaivedikšun ja sámegielalaš vuođđooahpahus leat čoavdda sámi álbmoga boahtteáigái. 
100	Buot sápmelaččat, geat leat vuolgán oahpaheaddjin ja beaivedikšunbargin ráhkadit sámi kultuvrra jotkkolašvuođa. 
101	Almmá din mávssolaš barggu haga sámegiela boahtteáigi livččii dáláža seavdnjadit. 
102	Háliidannai giitit din, buorit oahpaheaddjit ja šaddadeaddjit, din bargan divrras barggu ovddas. 
103	
104	Sámi servoša ruovddit, geat sirdet árbevieruideaset buolvvas nubbái, dárbbahuvvojit. 
105	Árbevirolaš ealáhusat ja giehtaduojit dat soitet lea eanemus uhkivuložin láhppot dehe nuppástuvvat lagas boahtteáigge. 
106	Dálkkádatrievdan, ruvkefidnut, ekonomiijavuogádat, byrokratiija ja láhkaásaheami váilevašvuođat soitet lea ilá máŋgga sápmelašnurrii liigi ja sii šaddet válljet eará go soga árbevirolaš ealáhusa. 
107	Muhto ovttas mii bastit ceavzit dáin uhkiin. 
108	Galgá atnit mielas, olu nuorat háliidit bargat árbevirolaš ealáhusaiguin dáin uhkiin fuolakeahttá. 
109	Árbevirolaš ealáhusamet leat min muvrageađgi, ii dušše daid buktin ruđalaš bohtosa, biepmu dehe dávviriid geažil. 
110	Dat leat oassi kultuvrralaš sámi árbevierus, man giige ii sáhte váldit mis eret. 
111	Min ealáhusat leat gárganan ovttas luondduin ja elliiguin ja leat vuogáiduvvan deike dáidda árktalaš diliide. Dat ráhkadit vuođu rikkis sámegillii, dorjot sámi searvvušortnega seailuma ja leat sámi eallinvuogi oassi. 
112	
113	Álbmotbeaivve galgá muitit maid ránnáriikkaid sápmelaččaid ja álgoálbmogiid eará sajes máilmmis. 
114	Eat sáhte vajálduhttit Ruošša sápmelaččaid, geat šaddet dáistalit iežaset giela, kultuvrra ja eallinvuogi beales almmá stáhta doarjaga haga. 
115	Eat sáhte maid vajálduhttit Ruoŧa sápmelaččaid, geat geahččalit bargat bohccuideasetguin ruvkkiid deaddagis. 
116	Min sápmelaš fuolkkit ja ustibat Norggas sáhttet šaddat heaitit boazobarggu ja luohpat eallinvuogisteaset, jos Norgga stáhta bággonjuovvanmearrádusat olláhuvvet. 
117	Miehtá máilmmi algoálbmogat šaddet doarrut seamma buncaraggáiguin ja hástalusaiguin maid miinai dáppe. 
118	Álgoálbmogat leat min vieljat ja oappát, eaige buot álbmogat sáhte oba ávvuditge álbmotbeaivvi. 
119	Mii galgat leat ilolaččat das, mii mis lea ja galgat muitit oba álgoálbmotservoša ja min oktasaš árbámet.
120	
121	Gudnejahtton sápmelaččat, buorit ustibat. 
122	Sámi álbmoga boahtteáigi ii leat eahpesihkar nu guhká, go seailluhit kultuvrramet árvvuid, árbevieruid ja iežamet searvvušvuođa. 
123	Boahtteáigi lea čuovgat. 
124	Sápmelaš identiteahtta lea gievra. 
125	Mii diehtit geat mii leat, gos boahtit ja gosa leat manname. 
126	Globála áigge go máilmmis leat stuora álbmotvánddardeamit, nu kultuvrralaš jotkkolašvuohta ja diđolašvuohta iežamet birra ja iežamet ruohttasiin lea stuora riggodat. 
127	Máilmmipolitihka ja dálkkádatrievdama geažil diehtomet luonddus, dálkkádagas ja min árbevirolaš ealáhusamet sáhttet fas oažžut stuora árvvu ja leat dárbbašlaččat dutkamuššii nugo oba servodahkii. 
128	
129	Buot mávssolaččamus lea kultuvrra, giela, árbevieruid ja árvvuid seailluheapmi, doalaheapmi ja sirdin boahtte buolvvaide. 
130	Árbevierut, duodji, árvvut, ealáhusat dego boazobargu ja luohti dan sierra rievdadusaiguin sierra sámegielain doalahit oktavuođa dološ buolvvaide ja duddjojit oktavuođa boahtte buolvvaide. 
131	
132	Árvvus adnon sápmelaččat, buorit ustibat! Buori álbmotbeaivve vel okte!
133	