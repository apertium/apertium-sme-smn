Eallima váddáseamos muitu

Lei okta čáppa eahket muhtin borgemánus. Beaivváš báittii, lei oalle lieggas ja olgun sáhtii johttit velá geassebiktasiiguin. Mun ledjen aiddo boahtán nubbe beal máilmmi, ja joavdan Helssegii, gos galgen orrut ovtta ija. Guhkes mátki Nicaraguas lei aiddo nohkan ja ledjen jođus ruoktot. 

Dan čáppa eahkedis mu viellja, guhte lei maiddai mu buoremus ustit, bođii deaivat mu boares oránša biillain. Son ii boahtán okto, baicca su fárus lei iežas moarsi guhte lei áhpeheapmin, ja maiddái sudno 2-jahkásaš nieida. Viellja háliidii dieđusge deaivat guhkes áigái ja gullát mo mus lei mannan nubbe beale máilmmis Gaska-Amerihkás. Čohkkaime kafeabeavddis, reškkiime ja dovden stuorra ilu go bessen leat ovttas juobe veháš áigge iežan vieljain, guhte lei erenomáš ráhkes munnje. 

Dasto bođii áigi go viellja ja su bearaš galge vuolgit ruoktot. Bođii áigi dadjat mannet dearvan. Váibmu siste lei bávččas dovdu go livččen háliidan guhkit áiggi leat singuin. Orui ahte lei menddo unnán áigi. Ja dihten ahte lean mannamin fas davás inge oainne sin fas guhkes áigái. Mannen olggos ovttas singuin ja vázzen fárrolaga dan oránša boares biilla lusa sállut sin ja dadjat hei hei. Lei nu čáppat, mu viellja moddjái ja lei movttet de go beaivváš. Illu, modji, ráhkisvuohta ledje mu váimmus go sii vudje ruoktot dies. Muhto dan in diehtán dalle, ahte dien maŋŋá in deaivan iežan viellja šat goassege. 
