Eallima váttáseamos muitu

Lei okta čáppa eahket muhtin borgemánus. Beaivváš báitii, lei oalle lieggas ja olgun sáhttii johttit velá geassebiktasiiguin. Mun ledjen aiddo boahtán nubbe beal máilmmi, ja jovdan Helssegii, gos galgen orrut ovtta ija. Guhkes mátki Nicaraguas lei aiddo nohkán ja ledjen jođus ruoktot. 

Dan čáppa eahkedis mu viellja, guhte lei maiddai mu buoremus ustit, bođii deaivat mu boares oransja biillain. Son ii boahtán okto, baicca su fárus lei iežas moarsi guhte lei áhpeheapmin, ja maiddái sudno 2- jáhkasaš nieida. Viellja háliidii dieđusge deaivat guhkes áigái ja gullát mo mus lei mannan nubbe beale máilmmis Gaska-Amerihkkas. Čohkkaime kafebeavddis, reškiime ja dovden stuorra ilu go bessen leat ovttas juobe veháš áigge iežan vielljain, guhte lei erenomáš ráhkes munnje. 

Dasto bođii áigi go viellja ja su bearáš galge vuolgit ruoktot. Bođii áigi dadjat mannet dearvan. Váibmu siste lei bávččas dovdu go livččen háliidan guhkit áiggi leat singuin. Orui ahte lei menddo unnán áigi. Ja dihten ahte lean mannamin fas davás inge oaidne sin fas guhkes áigái. Mannen olggos ovttas singuin ja vázzen fárrolaga dan oransja boares biilla lusa sállut sin ja dadjat hei hei. Lei nu čappát, mu viellja moddjái ja lei movttet de go beaivváš. Illu, modji, ráhkisvuohta ledje mu váimmus go sii vudje ruoktot dies. Muhto dan in diehtán dalle, ahte dien maŋŋá in deaivan iežan viellja šat goassege. 
