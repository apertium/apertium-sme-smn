Täsnialme

Sämmiláid tääsnih láá lamaš kompasseh, tijme já iveääigi čäitteeh. Taasnijn láá uáinám kuus kulij koolgâi jotteeđ, ko tohhân čaittii almesuundijd já muštâlii kuás čuovvân. Läävejii muštâliđ, et ko jieh innig tieđe kost já kuus koolgah, te kannat orostiđ vyerdiđ tassaaš ko siävŋán já tääsnih oinuuškyeteh. Tääsnih oinuuškyeteh nuorttipele almeest já joteh siämmáá kulij ko piäiváš-uv. Ovdâmerkkân “Sarvvagalba” (Nieidâkärigááh) máttá čäittiđ almesuundijd, jis peri máášá vyrdiđ. Siävŋándijn tot lii vist tavenuorttiibeln, koskâiijâ suulâin tot lii jottáám alme máddáápiälán, mestâ maadâviestâr kulij. Iđedistiijâ tot lii taveviestârist já tooláá iđedist tot oppeet kiäigáá tavaskulij. 
Sämmiláid lijjii motomeh tääsnih teháluboh ko nubeh. Tasnijd lijjii meid jieijâs čielgiittâsah ađai mainâseh. Tave-Säämi kuávlust sisenâmist sarnuu täsnialme sorvâpiivdost já merâkuávluin oppeet sarnuu kyelipiivdost. Taasnij noomah-uv puohtii leđe jieškote-uv lágáneh sierâ kuávluin. Ovdâmerkkân Fáávnátäävgi (Távgááh) tobdeh julevsämikuávlust juovsâhin jna. 

“Fávdná” (Arcturus), “Fávnnádávgi” (Távgááh) já Sorvâ 
Fávná lii sorvâpivdee, mast lii tävgipisso kieđâst. Sorvâ vist lii suu ovdiibeln. Tovlááh ulmuuh uskuu, et ko Fávná pááčá já koddá soorvâ, te talle kale alme kačča vuálus já puátá maailm loppâ. 
Távgáin láá čiččâm täsnid já tot lii uáiniđ tego vavnu. Tot lii Fáávná tävgipisso moin áigu soorvâ pääččiđ. Motomijn sämikuávluin Fáávnátäävgi kočodeh meiddei noomáin távgááh, juoksâ/juovsâh já vávná. 
Sorvâ-täsnikován kuleh tääsnih, moh láá aldaluvâi já tot lii täsničuákki. Sorvâ lii stuorrâ täsnikove, mii lii lamaš tehálâš sämmiláid. Sorvâ lâi taggaar, mast puovtij čuávvuđ iho ääigi ađai iijâ kuullâm. Täsnikove häämi sulâstit soorvâ já tast puáhtá uáiniđ stuorrâ juolgijd, čoorvijd já njune. 

Kuávsuitäsni
Kuávsuitäsni lii sämmiláid uáli tehálâš já sij láá sárgum ton ovdâmerkkân nuáidiruumbun. Muštâluvvoo, et tovlááh nuáidih tollii kuávsuitääsni čuovvân, ko vuolgii nuáidimađhijd. Kuávsuitäsni lii uáli šeerrâd. Jiešalnees tot ij lah täsni, mut tot lii Venus-plaaneet. Kuávsuitäsni lii eromâš tondiet, ko tot ij oinuu jyehi ive eennâmpáálu já Venus- plaaneet juurrâm keežild. Talle ko kuávsuitäsni uáinoo, te tot šeärráá almeest sehe iđedist já ehidist kuoksuu ääigi. Iiđeedkuávsui lii talle ko peeivičuovâ iđeškuát já talle täsni kočoduvvoo iiđeedkuávsuitäsnin já tot uáinoo nuorttipele almeest. Eehidkuávsui oppeet uáinoo ehidist, ko peeivičuovâ lii sevŋânškuáttám já talle tom kočodeh eehidkuávsuitäsnin. 

“Gállá” (Sirius) já “Gállábárdnit” (Vänämöisen vyö)
Sirius tääsni sämmiliih kočodii Kállán ađai meid Puáris Kállán. Kállá uáivild puáris äijih, kote meid lii vuálgám pivdeđ soorvâ. Kállást láá kulmâ päärni, maid Kállá lii vuálgám keččâđ, maht sij piergejeh sorvâpiivdost. 
Kállápäärnih láá kulmâ aldalâs tääsni já toh kávnojeh tállán Soorvâ vuoluubeln. Motomijn Säämi kuávluin Kállápaarnijd kočodii Kuálásteijen ađai Uággon ađai Uággoopärnin. Kállápäärnih-täsnikove lii sorvâpiivdus. Ovdâmerkkân maadâsäämi pappâ Anders Fjellner lii čáállám pajas tovláá lyetimuštâlus Kállápaarnijn ađai Piäiváá päärni suáŋusmätki Jietânâsâi mailmist. Mainâs mield Piäiváá pärni viežâi olssis emedin Jietânâs nieidâ já suoi uážžoin kulmâ päärni, kiäid kočodii Kállápärnin. Ko päärnih jammii, sij loptejuvvojii aalman täsnin. 

Čuoigâtteijeeh
Čuoigâtteijeid kočodii meid soorvâčuoigâtteijen ađai mottoom Säämi kuávlust meid jyemehâžžân teikkâ ruossâtäsnin. Čuoigâtteijei kyehti aldalâs tääsni; Castor já Pollux. Toh lává tállán Kállápaarnij vuoluubeln. Čuoigâtteijeeh láá meid tuárridmin soorvâ. Suoi čuoigâttává Soorvâ nuuvt korrâsávt ko pyehtiv já sunnuu ulmen lii peessâđ Soorvâ ovdiibel orostittiđ tom vâi Távgááh ulâttiččii pääččiđ tom tävgipissoin. 

Puáhinävli ađai Stella Polaris
Puáhinävli ađai Tavetäsni ađai Stella Polaris lii lamaš meid uáli tehálâš sámmiláid. Tovlááh ulmuuh uskuu, et Puáhinävli ađai Tavetäsni lâi nävlejum aalman kiddâ já tot ciäggái tegu čuoldâ teikkâ muorâ, mii ulâttij almeest enâmân já ton pirrâ juurâi alme maailm pirrâ. Tavetäsni lii alme kuávdoo já oro, et tot piso oovtâ saajeest veikkâ eres tääsnih joreh ton pirrâ, já joteh pajas já vuálus. Puáhinävli lâi čuoldân kuávdoo alme já tot toolâi puoh taasnijd paijeen amas komovuotâ koččâđ eennâm oolâ.
Tovlááh ulmuuh uskuu, et puoh tääsnih lijjii kiddejum oohtân. Jis mottoom kooččât teikkâ pááčá puáhinäävli, te talle kale kaččeh puoh tääsnih já alme vuálus. 
Tovláá oskomuš mield maailm majemuu peeivi Távgááh pääččih Puáhinäävli. Sehe Puáhinävli já ubâ alme kaččeh vuálus já cyevkkejeh eennâm. Eennâm pyeleškuát já te puátá maailmloppâ. 

Loderaidlâs ađai Ihemerkkâ 
Loderaidlâs uáinoo talle ko lii mučis šoŋŋâ já jalahâs. Tot čuává vielgislágánin alme rastá. Tobbeen láá ennuu uccâ tásnáážiih, moh láá uáli kukken. Tot lii čuuvtij kukkeláá ko uápis tääsnih Távgááh, Sorvâ teikkâ Kállá. 

Eres tääsnih
Távgái kištodeijee lii almeest eidu nubebeln Távgái, nuuvtpa Puáhinävli šadda kuávdoo. Kištodeijee lii še vuolgám piivdon já áigu meid teividiđ Soorvâ.  
Pennuuh láá kulmâ uccâ tásnáá aldaluvâi Orion puáhháá vuoluubeln. Mottoom kuávluin pennuid loheh kuullâđ Čuoigâtteijeid. Mottoom kuávluin pennuuh kuleh Puáris áákun kote huccâl pennuid uávuttiđ Soorvâ. 
Puáris ááhu tobdeh meid noomáin Nieidâkärigááh. Mainâs mield čiččâm nieidâd pivdii kuudijd, mut pivdo ij luohostum nuuvt pyereest. Nieidah hepânii nuuvt čuuvtij, et rievdadii jieijâs alme täsnin. 
Pismár lii kyevti tääsni čuákki, mii lii Kállápaarnij pajaabeln. Säitti, nijbe já pääti oppeet kávnojeh Kállápaarnij vuoluubeln. Iättoo, et saittijn Kállápäärnih koddeh soorvâ, pismáráin viekkejeh tom, nijbijn njyevvih já paađijn vyešših. 

Käldee: 
Gaup. Káren Elle: Girjjo-Gárjjo, Muitalusat, mainâseh, sátnevádjasat, árvádusat já diiddat. 

