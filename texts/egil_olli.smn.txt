Saahâ - Sämitige lekkâmjuhleest 29. 3. 2008 

Sämitige saavâjoñetteijee Egil Olli  

Kunnijâttum President, Minister, Ruotâ já Suomâ sämitigij saavâjoñetteijeeh, eres jesâneh já kyesih  

Mun kiijtám povdiimist sämitige lekkâmáid.

 Tuáivuttâm jieččân peeleest já Taažâ sämitige peeleest luho sämitige uññâ saavâjoñetteijei Klemetti Näkkäläjärvin.
 Mun halijdâm meiddei tuáivuttiñ luho eres uññâ jesânáid já uññâsist väljejum jesânáid, já tuáivun, et luhostuuvetteñ hástusijnâd já máhñulâšvuoñâinâd, moh tist láá taam paajeest.
  Mist láá ennuu ohtsiih hástuseh já sämitigij kooskâ lii šiev ohtsâšpargo Säämi parlamentaarlâš rääñi pehti.
 Mist lii ohtâ aalmug já mist lii ohtsâš aassâmkuávlu.
 Ton keežild lii lamaš tárbu savâstâllâñ tave-eennâmlâš já aalmugijkoskâsâš foorumijn pooliitlâš ohtâvuoñâin.
 Säämi parlamentaarlâš rääñi oovdâst sämiaalmug ohtsijd jurdâččemvuovijd já uáinuid tain aašijn, moh kyeskih sämmilijd nuuvt Suomâst, Ruošâst, Ruotâst já Taažâst.

  Säämi parlamentaarlâš rääñist lii šoddâm raajijd rastaldittee säämi poolitlâš orgaan, mast láá šiev toimâmmáhñulâšvuoñah.
 Mist lii uáivilin pyerediñ ain-uv ohtsâšpargom.
  Sämikielâ ohtâvuoñâst mist láá ohtsiih hástuseh.
 Sämitige juurdân lii ohtsâštoimâguin ovdediñ sämikielâ.
 Mij lep porgâškuáttám sämikielâ ohtsâšpargo organistem ohtâvuoñâst.
 Mij áigup strategiai rähtim pehti árvuštâllâñ sämikielâ tutkâm- já äššitubdâmkuávdáá vuáñudem.
 Taat lii tehálâš, vâi mij ovdáničijm ohtsâšpargoinâm já strategiainâm sämikielâ uásild.
 
 Mii uáivilin lii finniñ ááigán sämikielâ ovdánem.
  Veikkâ mij uáinip-uv positiivlâš ovdánem, te ain-uv láá tagareh sämikielâjuávhuh moh láá aštum.
 Eromâšávt taam ääšist ferttee rooččâñ, jis kielâin kalga leñe puátteevuotâ.
 Sämitiggeest lii ovdâsvástádâs tast, et kiddejuvvoo huámášume kielâaašij ovdánmân.
 Siämmást lii meiddei staatâst ovdâsvástádâs kelijdeijee ruttâdem mieñeetmist kielâ oovdedmân.
 Kielâ ferttee nanodiñ laavâi pehti nuuvt et lii máhñulâšvuotâ porgâñ kelijdeijee kielâpargo já kielâaašij ovdedem.
  Tain enâmijn, main ässiih sämmiliih, láá virgeomâheh kenigâsvuoñâst eres lasseen turviñ tárbulijd vaikuttemmáhñulâšvuoñâid sämikielâ várás aalmugijkoskâsâš sopâmusâi vuáñuld.
  
  Media lii tehálâš uásist säämi siärváduvâst.
 Uáivildâm tom, et mij kolgâp korrâsávt porgâñ tom peeleest, et YLE sämiradio, SR sämiradio já NRK sämiradio finnejeh täst oovdâs-uv ovdánemmáhñulâšvuoñâid.
 Mij kolgâp viggâñ toos, et finnip Kuáláduv sämiradio pisovâžžân.
 Sämikielâlâš TV-vuolgâttâsah Taažâst, Ruotâst já Suomâst láá teháliih sämikielâ já kulttuur ovdánmân já uáinusân pyehtimân.
  Ton lasseen mist láá ohtsiih hástuseh sämikielâ máttáátmist párnáid já nuoráid.
 Mij halijdep, et puohâin sämipárnáin, aassâmpääihist peerusthánnáá, kalgeh leñe siämmáálágáneh máhñulâšvuoñah oppâñ kielâ.
 Ton keežild lii eres lasseen tárbu oovtnálásittiñ peivikiäčču- já škovlimmáhñulâšvuoñâid.
 Mij tarbâšep ovdâmerkkân párnáikärdimáttáátteijeid já škovlâmáttáátteijeid eenâb.
  Mist lii meiddei tuoivâ, et mij forgâ finnip sierânâs tave-eennâmlâš sämmilâšsopâmuš.
 Taat pargo lii pištám juo paijeel 20 ihheed.
 Sopâmuš puáhtá eres lasseen toimâñ tehálâš vuáññun sämikielâ ohtsâšpaargon já vuoigâdvuoñâpaargon ubâlâšvuoñâstis.
 Ohtsâš tave-eennâmlâš sämmilâšsopâmuš taha máhñulâžžân: -  miärustâllâñ staatâ kenigâsvuoñâid sämiaalmug háárán  -  luptiñ Säämi parlamentaarlâš rääñi áárvu  -  rähtiñ ohtsii já noonâ raajijd rasdaldittee tyejiniävu sämmilâšohtsâšpargo várás vijñásubboht-uv.
 
  Teháliih hástuseh láá ennuu.
 Puoh sämitigeh kalgeh viggâñ toos, et jieijâs riijkâi virgeomâheh pyeredeh sämmilij eellimitile.
 Tuáivum taam pargoost lemin ävkki mii ohtsâšpaargon Säämi parlamentaarlâš ráñádâlmist.
  Tuáivuttâm luho Suomâ sämitige lekkâmáid já taan vaaljâpajan.
 
 Takkâ mielâkiddiivâšvuoñâst.
 